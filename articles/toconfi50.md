Працюючи над грантами в тему цифрових двійників я наткнувся на дуже цікавий посібник щодо оцінювання  готовності підприємств до Індустрії 4.0 **Industrie 4.0 Maturity Index**. Посібник мене на стільки зачепив, що я вирішив його перекласти для того, щоб максимально зосередитися на тих питаннях, які там висвітлені і залучити до ознайомлення з ним якомога більше аудиторію. Сам переклад і лінк на оригінал доступні за [цим посиланням](https://pupenasan.github.io/dt/articles/MatInd_2020), Ви зможете за бажанням ознайомитися самостійно, я не збираюся його зараз переповідати. Тут я хочу звернути увагу тільки на деякі моменти, які "тригернули" моє бажання максимально її розповсюдити.

Отже, перш за все, посібник більше відповідає темі Індустрії 5.0 аніж 4.0. І саме "людино-центричність" і здатність адаптуватися мене більш вразила. Цитую "Індустрія 4.0 - це інтеграція інформаційних та комунікаційних технологій у промислове виробництво, що дозволяє підвищити ефективність процесів, процедур і систем та створити нові можливості для диференціації продуктів та послуг компаній. Проте, ***для використання всього потенціалу новітніх технологій недостатньо їх технічного впровадження, необхідна організаційна трансформація та культурна адаптація компаній***.  Кінцева мета — стати гнучкою компанією, що навчається, яка здатна постійно й динамічно адаптуватися до руйнівного середовища, зокрема, щоб краще долати несподівані події, такі як, наприклад криза, пов’язана з коронавірусом. " Далі весь зміст дослідження і рекомендації повністю відповідає змісту в даному абзаці. 

Оцінка готовності підприємств проводиться в чотирьох структурних областях. Основна ідея використання методики - визначити теперішній статус кво підприємства, визначити бажану позицію, щоб перейти в неї шляхом покращення позиції в кожній із цих структурних областей. Нічого наче особливого, поки не познайомишся з цими областями:

- ресурси
- інформаційні системи
- організаційна структура
- культура

![image-20230228232000426](media2/image-20230228232000426.png)

Тобто по факту тільки дві з цих областей саме про використання технологій і їх доступність, інші дві - про людей та їх відношення. І як наголошується в цьому документі саме в цих областях є найбільші проблеми. Нижче процитую кілька фрагментів. 

> Гнучкість компанії сильно залежить від поведінки її співробітників. Досвід ощадливого менеджменту в 1990-х і 2000-х роках показав, що ключем до успішного впровадження ощадливого менеджменту в бізнесі є зміна культури компанії, іншими словами, зміна менталітету її співробітників. Те саме стосується цифрової трансформації в гнучку компанію, що навчається. Компанії не зможуть досягти бажаної гнучкості, якщо вони просто запровадять цифрові технології, не звертаючи уваги на свою корпоративну культуру. Натомість вони повинні почати з того, що вирішити, як вони хочуть, щоб їхня компанія працювала в майбутньому, і які навички знадобляться їхнім працівникам. Лише тоді вони повинні визначити та запровадити технології, необхідні для підтримки бажаного способу роботи. Показовим прикладом є цифрові системи допомоги. Саме по собі впровадження таких систем не додає цінності компанії. Перш ніж цифрові системи допомоги почнуть приносити додаткову цінність, компанія повинна створити культуру, за якої співробітники довірятимуть цим системам і будуть готові прийняти їхні пропозиції. Необхідна трансформація корпоративної культури заключається в двох ключових принципах:  готовність до змін і соціальна співпраця. 
>
> **Готовність до змін**. Ідеальний сценарій полягає в тому, щоб уся робоча сила була готова до змін. Крім того, ця готовність до змін не повинна обмежуватися ситуаціями, коли зміни вже впроваджуються. Важливо, що це також означає, що люди повинні дивитися на своє власне оточення та корпоративне оточення відкритими очима, розпізнавати, коли є можливість або потреба для змін, і самостійно ініціювати відповідні дії. Бажання змінюватися є першим принципом культури та ключовим фактором спритності. Перший принцип структурної області «культура» базується на п’яти здібностях, які не слід розглядати окремо одна від одної, бо лише коли вони поєднуються, вони призводять до бажання змінюватися.
>
> **Соціальна співпраця**. Ідеальний сценарій полягає в тому, щоб працівники вірили, що їхні дії повинні повністю базуватися на знаннях. Термін «знання» охоплює будь-які знання, отримані шляхом цілеспрямованого спостереження, випадково, шляхом аналізу даних або практичного досвіду. Середовище, яке характеризується довірою та соціальними стосунками, створює основу для відкритого, вільного обміну знаннями між співробітниками. Отже, другий принцип культури, соціальна співпраця, допомагає прискорити обмін знаннями в компанії. 
>
> Рисунок нижче показує характеристики, якими повинні володіти ресурси виробничої компанії після того, як вона досягла стадії зрілості «адаптивності». 

![image-20230301205527683](media2/image-20230301205527683.png)

> У той час як трансформація в гнучку компанію, що навчається, можлива завдяки технологіям, для її впровадження потрібна правильна організаційна структура. У наведеній моделі організаційна структура відноситься як до внутрішньої організації компанії (структура та операційні процеси), так і до її позиції в мережі доданої вартості. На відміну від структурної області «культури», «організаційна структура» встановлює обов’язкові правила, які організовують співпрацю як всередині компанії, так і за її межами. «Культура» охоплює систему цінностей всередині компанії і, таким чином, описує м’які фактори співпраці. Тим не менш, обидві структурні області взаємозалежні і повинні бути узгоджені одна з одною. Структурна область «організаційна структура» охоплена двома принципами: органічної внутрішньої організації та динамічної співпраці в рамках мережі цінностей. Тому вона описує організацію як з внутрішньої, так і з зовнішньої точки зору
>
> **Органічна внутрішня організація**. Органічна організація є антиподом механістичної організації. Її співробітники мають менше обмежень і високу індивідуальну відповідальність. Таким чином, ця форма організації особливо добре підходить для організацій з висококваліфікованою робочою силою, яка існує в динамічному середовищі.
>
> **Динамічне співробітництво в мережах вартості** Автоматизований та безперебійний обмін інформацією між різними компаніями дозволяє їм співпрацювати більш динамічно та забезпечує підвищену прозорість щодо ринку. Це також допомагає зменшити деякі бар’єри на шляху до більшої гнучкості, такі як ручні процеси для запитів, замовлення та обробки замовлень. Операційну видимість можна розширити, включивши в неї статус виробництва постачальника та показники якості за допомогою сучасних технологій IoT. Результатом є більш ефективний обмін інформацією, товарами та послугами.
>
> Рисунок нижче показує характеристики, якими повинні володіти ресурси виробничої компанії після того, як вона досягла стадії зрілості «адаптивності». 

![image-20230301205329343](media2/image-20230301205329343.png)

Я повністю погоджуюся з тим, що ніякі технології не можуть привести до успішності роботи компанії без зміни культури і організації виробництва. І це стосується всіх компаній, а не тільки виробничих. Керівництву підприємств перш за все необхідно кардинально змінити "червону культуру", хоча це неможливо без внутрішніх змін самих людей, від керівництва до рядових співробітників. А це як на мене завдання набагато вищого порядку складності. Виходом може бути організація нових компаній людьми з цінностями 5.0. А як вважаєте Ви? Про це будемо вести дискусію на [конфренції Індустрії 5.0](https://www.clusters.org.ua/industry-5-0-in-ukraine/).   





