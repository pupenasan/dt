# Цифрові двійники у життєвому циклі об'єктів ядерної енергетики: враження від поїздки

Автор: Олександр Пупена

02-03 червня 2023 року у м.Славутичі я відвідав семінар «Цифрові двійники у життєвому циклі об'єктів ядерної енергетики: від створення АЕС до експлуатації та виведення з експлуатації», який проводився організаторами Міжнародної конференції INUDECO. Мета семінару - ознайомити учасників з інформаційною системою підтримки зняття з експлуатації ЧАЕС, особливостями застосування цифрових двійників у життєвому циклі об'єктів ядерної енергетики. Я дуже приємно вражений від даного заходу, тому вирішив поділитися з вами моїми емоціями та деякими думками, які сформувалися під час та після поїздки.   Враховуючи, що матеріалів з семінару наразі у мене немає, а писати є багато про що, я вирішив зробити замість одного постав цілих два, та ще і не дуже коротких. В кінці поста наведу кілька посилань, які мають відношення до даного івенту. Загальні речі описані в них повторювати не буду, залишу тільки власні враження та думки. Якщо Ви були на цьому семінарі, хотілось би почути Ваші думки з приводу івента.

Мене, власне, персонально запросив Максим Савельєв (один з модераторів), з яким ми досить давно товаришуємо і підтримуємо зв'язок (хоч і не регулярно). Як пізніше виявилося, усі гості (офлайн) були запрошені персонально, оскільки кількість міст було обмеженою (я нарахував десь 4 десятки), а проведення такого семінару було, є, і буде конче необхідним. Всі бажаючі гості також могли відвідати семінар в режимі онлайн. Форма семінару дуже нагадала мені формат ТДА (www.tda.in.ua) за винятком ще одного нюансу, що цей "технічний день" був розбитий на два по 0.5. З одного боку я є гарантом освітньо-професійної програми магістрів на кафедри АКТСУ НУХТ (www.iasu-nuft.pp.ua) а з іншого - я представник недавно створеної спільноти по цифровим двійникам (https://github.com/pupenasan/dt). Обидва фактори мають пряме відношення до теми, тому у Максима були причини мене запросити :)  З транспортом від Києва я завдячую Лесі Соболевській, яка також відвідувала семінар від асоціації АППАУ (http://www.appau.org.ua/), яка є партнером семінару. 

Тепер, коли стало зрозуміло чому я став одним з щасливих обраних варто трохи розповісти про організаторів семінару. Ініціатором та організатором семінару є Славутицька міська рада, КП «Агентство регіонального розвитку» Славутицької міської ради (https://www.facebook.com/RegionalDevelopmentAgency), Інститут проблем безпеки АЕС НАН України спільно з ДП НАЕК Енергоатом та профспілковим комітетом ДП НАЕК Енергоатом в партнерстві з  ДСП ЧАЕС (https://www.facebook.com/ChornobylNPP), ДАЗВ, НТУУ КПІ імені Ігоря Сікорського, Українським ядерним товариством, Університетом Бристоля (Велика Британія) та Університетом Берклі (США). За цими довгими назвами стоять декілька Людей, завдяки яким цей захід відбувся і на дуже високому рівні. Я побачив як кілька організацій Славутича в синергії створюють та підтримують нові ініціативи, незважаючи на постійне зменшення фінансування, нехватку кадрів та звісно в умовах війни. При цьому я не побачив як одна з них забирала на себе якісь "права на лідерство", як це часто буває в таких випадках. Синергія це якраз про цей випадок. Семінар модерували Максим Савельєв (Інститут проблем безпеки атомних електростанцій) та Арина Старовойтова (Агентство регіонального розвитку  Славутицької міської ради).    

Усі виступи були дуже потужними і інформативними. Як я вже казав, по виступам планую написати окремий пост, бо хочу пригадати їх по презентаціям, яких наразі в мене немає. Питань у гостей було дуже багато, як я зрозумів деякі відвідувачі знайшли потенційні вирішення проблем на їх підприємствах. Я не очікував, що на семінарі по цифровим двійникам будуть дійсно розповідати про цифрові двійники. Може це видастися дивним, але часто за гарними назвами приховують рекламні лозунги або абсолютно теоретичні бачення, які не мають нічого спільного з практикою. Так от, це зовсім не той випадок! Я тільки під час цих доповідей зрозумів, що цифрові двійники для об'єктів атомної енергетики максимально розкривають свій потенціал і потребу. Для одних типів об'єктів більш важливо твінити процеси, для інших - продукти, для третіх - виробничі системи. Одним більш цікаві стадії розроблення, іншим - експлуатації. А для об'єктів атомної енергетики важливо все і на всіх стадіях життєвого циклу! Чого тільки варта фраза "використання цифрових двійників для виведення з експлуатації" - для яких ще об'єктів це на стільки актуально? По завершенню першого дня, я був під враженням, оскільки поїздка себе виправдала більше ніж на 100%, і готовий зранку був до подорожі додому. Але був ще другий день!

Суботнього ранку співробітниці агенції регіонального розвитку разом з Туристично-інформаційним центром м.Славутича зробили нам невеличку екскурсію по місту. Це якраз прийшлося на день м.Славутич. Нажаль всі святкові заходи в місті було відмінено у зв'язку з трагічними наслідками недавнього ракетного та дронного обстрілу росіянами. Нам розповіли про історію міста, який було засновано після аварії на ЧАЕС. Його створили на мальовничому місці за принципами екологічно чистого міста ще з початку його заснування. Хоч в Славутичі я не перший раз, однак вперше дізнався, що його не було добудовано, у зв'язку з необхідністю перемістити бригади на ліквідацію іншої катастрофи в 1988 році. Найбільше враження на мене справила розповідь про окупацію міста та героїчну поведінку мешканців. Я якось пропустив це з поля зору раніше, мабуть із-за того трешу, що тоді творився по всій Україні. Під час окупації половина мешканців Славутича так само як в кількох інших містах України вийшли на площу з великим прапором України і без зброї в руках почали виганяти окупантів з міста. Можна знайти кілька відео на YouTube про це, ось одне з них https://youtu.be/FmuHkMMA1gg . У даній історії найбільш показовим є те, що дуже велика частина мешканців міста народилися в рсфср, брср тодішнього союзу, і більшість свого життя були тими самими рускоговорящімі, яких прийшли "захищати". Загарбники дивувалися з того факту, що ці угнєтьонниє бандеровцами русскіє не хочуть їх тут бачити. У такі моменти мене переповнює гордість за те, що маю честь жити в країні таких Великих вільних людей, і я навіть трохи комплексую чи достойний я сам цього. Славутичани - ви Герої!         

Після екскурсії ми детальніше познайомилися з інформаційною моделлю Чорнобильської АЕС у поєднанні з інформаційною системою підтримки зняття з експлуатації. Кожен учасник міг спробувати взаємодіяти з системою для отримання необхідної інформації. Я власне шукав той кабінет, в якому була шафа керування тієї системи, до розроблення якої я мав відношення. Але модель в процесі наповнення, тому мабуть поки що його там немає. Особливо мене вразило те, що дана система розроблена силами кількох співробітників ЧАЕС. 

Звичайно багато чого цікавого і потрібного проявилося під час обговорень в "кулуарах". Цим і сильні офлайнові зустрічі, які дають можливість детальніше обговорити цікаві речі з присутніми. 

Як я вже відмітив раніше, рівень доповідей був дуже високим і цілком відповідав назві семінару. Наукові та практичні напрацювання підприємств Чорнобиля, інституту та інших організацій, що мають відношення до цієї діяльності в м.Славутич та поза ним важко переоцінити. Як я зрозумів, ціллю мінімуму співробітників ЧАЕС є формалізація та збереження знань та здобутків, які були отримані внаслідок ліквідації наслідків аварії на ЧАЕС. Носії знань (люди) за тих чи інших причин перестають бути такими. Технічна задача максимум - закласти всі наявні знання, артефакти в модель об'єктів зони, сполучити її цифровою ниткою з реальними об'єктами тим самим розробивши многогранний цифровий двійник для різних задач. У той же час, в зоні є багато нерозкритих таємниць та проявляються різноманітні ефекти, які можна спостерігати тільки тут. По суті, зона відчуження є пасивним полігоном досліджень, де можна проводити (і проводяться) різноманітні радіаційні заміри, аналізи поведінки конструкцій, природньої екосистеми, перевірка працездатності технічних засобів і т.п. Історична ретроспектива дій по ліквідації, їх аналіз стає досвідом для їх використання у подібних ситуаціях в інших місцях планети. Тут можна навести тисячі прикладів, чому цифрові двійники для таких задач конче необхідні. У доповідях було багато цікавих прикладів, а в кулуарах розповідали ще кілька. Наведу тільки два кейса з кулуарних обговорень. 

Кейс 1: є необхідність відправити людину в певне забруднене приміщення для виконання певного завдання. Часто ця людина зробить це один раз в житті, бо отримає максимально можливу дозволену дозу на кілька років. При цьому її треба навчити це зробити максимально наближено до реальних умов, щоб зменшити перебування та степінь опромінення. Звісно потрібен тренажер, щоб її навчити. Але цей тренажер повинен відповідати реаліям сьогодення з усіма конструктивними особливостями та плинними замірами радіації на даний період часу. Крім того необхідно контролювати перебування людини при виконанні робіт вже в забрудненому приміщенні. Тут ЦД має використовуватися як на етапі навчання так і на етапі виконання завдання. 

Кейс 2: є необхідність визначити скільки невідпрацьованого палива знаходиться в певній закритій ділянці сховища. Це не можна заміряти прямими вимірами, тому є ймовірна можливість тільки промоделювати різні сценарії та співставити результати з плинними замірами та ретроспективою.

Як сказав один з доповідачів, чорнобильська зона - це місце, де є необмежені можливості щодо різних досліджень. Я б назвав це місце клондайком для експериментів. Звісно з урахуванням того, що ці експерименти не приведуть до поганих наслідків.                   

Все наведене вище дуже резонує з тим, з якими проблемами зараз зустрілися славутичани. Хоч вся країна зараз перебуває в стані війни і відчуває це на собі в тих чи інших проявах, треба не забувати, яку роль відіграють мешканці цього міста. По суті саме на них здебільшого лежить підтримка об'єктів в зоні відчуження. У мене асоціація їх ролі з роллю захисників стіни з Гри престолів. Вони працюють на державному підприємстві і отримують невисоку зарлатню. Усі їхні розробки тримаються наразі виключно на ентузіазмі і потребують підтримки. У той же час кількість "корінних" мешканців Славутича значно зменшилася з початком повномасштабного вторгнення. Містоутворююче підприємство не виробляє електроенергію, тому практично є дотованим. Велика кількість інженерів, вчених, вчителів, працівників інфраструктури та людей іншої професії, що мали роботу в минулому ризикують залишитися без роботи. При цьому мешканці дуже люблять своє місто і не хочуть переїзжати і їх можна зрозуміти. Деякі з інженерів захищають Україну в лавах ЗСУ. Все це приводить ще до більших ризиків для міста. 

Щоб змінити цю ситуацію керівництво Славутича та організатори семінару роблять ставку на створення ядерного кластеру як осередку науки, освіти та інженерії, екологічного центру та мають кілька інших ініціатив. Хоч про подібні ініціативи вже ведеться мова давно (ще років з вісім тому), але зараз вони мені здаються досить реальними. З відкриттям шляху до грантових програм ЄС та інтенсифікації взаємодії з цивілізованими країнами ці ідеї мають високий шанс на реалізацію. Хоч Славутич дещо в стороні від логістичний магістралей, це можна перетворити в перевагу. Там дуже гарна природа, містечко є тихим і комфортним, здається там навіть злочинності немає. Локація від Києва десь 2.5 години їзди на автомобілі.  Як на мене, там ідеальне місце для проведення тренінгів, віддаленої роботи, було б непогано там відкрити якийсь технопарк для дсоліджень. Про це все ми спілкувалися після конференції і маю сподівання, що так зрештою і буде. 

Я черговий раз відмітив, що не вистачає комунікацій. Для мене відкрилися нові можливості по співпраці. Я часто шукаю передових замовників, який мало у вітчизняному виробництві. "Не лізь до нас зі своїми інноваціями - нам ніколи!" - це слоган більшості підприємств. У плані впровадження інновацій в Славутичі відкриваються великі можливості. Думаю ми ними скористаємося. Ще раз дякую організаторам за такий чудовий івент ну і персонально Максиму Савельєву за запрошення!   

У наступній частині зосереджуся на виступах. Ось два лінки по семінару.          

https://www.facebook.com/nucleardecommissioning/posts/pfbid0QEpGhoNfKoXrVgha8tS6prYPn7mNYgbBuAx4UgvuUoobZK2hHT4HPfjAfEJkyyCAl

https://www.facebook.com/nucleardecommissioning/posts/pfbid0DkqqCK8DFYy5md7XJggbJ6zpCp9jA3NqidC3Et2w8F4WV7yRPPundSEgXbnPqehNl

